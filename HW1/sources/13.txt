soruşturmaya açarak bu bilgilerden hareketle en doğru bilgiye ulaşmaya çabalar. Her- hangi bir konuda doğrulara ulaşıldığı düşünülse de o sonuçlarla yetinmez ve onları sorgulamaya devam eder. Bu çabası düşüncenin yeniden üretilmesine neden olur. Tam da burada insanın elde ettiği bilgiler üzerine yeniden düşünmesini ve eleştirel olma- sını sağlayan bu düşünüşün felsefe olduğu söylenebilir. Felsefeyle insan hem dünyaya ilişkin bilgileri hem de kendi üstüne dönerek neyi, ne kadar, nasıl bildiğini sorgular. Bu da insanın hakikat yolundaki bilgi arayışını daima sürdürmesini sağladığı gibi var oluşunun bilincine varmasına da katkıda bulunur. 
1.1.2. Felsefenin Tanımı 
Arapçadan dilimize geçen felsefe kelimesi, Yunanca Philosophia (filyasofya) sözcüğünden gelmektedir. Philosophia ise philia (filia) (sevmek, peşinden koşmak) ve sophia (sofya: bilgi, bilgelik, hikmet) sözcüklerinden oluşan bir kelimedir. Felsefe, bilgelik (Arapçası hikmet) sevgisi demektir. 
İlk filozof olarak anılan kişi MÖ 6.yy. da Antik Yunanlı bir düşünür olan Thales (Ta- les)’tir. Öte taraftan kendisine filozof unvanını veren, filozof sözcüğünü kullanan ilk kişi Pythagoras [Pitagoras (MÖ 596-500)]’tır. Ondan öncekiler de bilge olarak bilinmiş ve her şeyi bilen kişiler olarak görülmüştür. Buna karşın Pythagoras, kendisini bilge 
olmaktan çok, bilgelik dostu olarak tanımlamıştır. Ona göre, bilgelik, yalnız tanrılara yakışır ve insanın ömrü, tüm hakikatleri bilmesine yeterli olmadığından ona yakışacak olan, bilgiyi sevmek ve bilgeliğe ulaşmaya çabalamaktır. 
Bilgelikten (hikmet) kastedilen şey, bütün var olanlar hakkında tam, doğru ve ev- rensel bir bilgidir. Aynı zamanda dünyaya, kendisine, yaşama ilişkin sağlam bir kavra- yışa sahip olma, her türlü ölçüsüzlükten kaçınma tavrıdır. Dolayısıyla bu ikinci anla- mıyla bilgelik, insanı kurtuluşa eriştirecek bir bilgi, bir yaşama tarzıdır. Örneğin, New- ton’un evrensel çekim yasası, fizik bilimine ilişkin bir bilgi olmasına rağmen; bu bilgi, evreni belli bir plana göre düzenli ve uyumlu olarak yaratan Tanrı’nın bir işareti olarak yorumlandığında artık bir bilgelik olur. Bu durumda bilgelik, bilgiden farklı, çok daha geniş bir kavramdır. Bilgelik (hikmet), tüm olup bitenlerin esasını bilmektir. Felsefe ise böyle bir iddiada değildir. Felsefe, bir şeyi hakiki anlamda bilmeyi, anlamayı istemek anlamına gelir. Bilgeliğe, bilge olmaya, kişisel bilgeliğe varmak için sevgiye dayanan bir çabadır. Filozof da her şeyi bilen değil; sadece bilgiyi seven, doğruyu, hakikati bulmak isteyen, hikmet arayışında olan kimsedir. 
Felsefe, var olanların varlığı, anlamı ve nedeni üzerine sorularla ortaya çıkan, merak ve bilme isteğiyle sürdürülen düşünsel bir etkinliktir. İnsanın hiçbir çıkar gözetmek- sizin sadece ve sadece bilmek isteğiyle hakikatin peşinden koşması, hakikati bulma arayışıdır. Genel olarak felsefeyi “insan, evren ve değerleri anlamak amacıyla sürdürü- len en geniş bir araştırma, birleştirici ve bütünleştirici bir açıklama gayreti” şeklinde tanımlayabiliriz. 
Karl Jaspers (Karl Cespırs) felsefenin doğuşunda şu üç etkeni görüyor: Hayret, şüphe ve insanın sarsılması. Hayret, Platon ve Aristoteles (Aristoteles)’i varlığın özünü arama- ya sevk etti; Descartes (Dekart)’ı şüphe edilmez kesin bilgiye yöneltti; Stoacıları hayatın ıstırabından ruhun sükûnunu aramaya yöneltti. Sözü edilen insan ruhunun üç hâli felse- fenin doğmasına sebep olduğu gibi felsefe yapmanın devamının da önemli etkenidir.
