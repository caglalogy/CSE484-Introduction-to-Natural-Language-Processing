Gündelik yaşamdaki işlerimize daldığımızda, yaşadığımız deneyimlerin, olup bitenlerin anlamı üzerinde düşünmeyiz. Özel deneyimlerimizi başkalarının yaşadıklarıyla karşılaştırma gereği duymayız. Bireysel olduğunu düşündüğümüz birçok şeyin büyük ölçüde toplumsal faktörler tarafından belirlendiğini anlamayız ya da bireysel görünen bazı problemlerin arkasındaki toplumsal nedenleri görmeyiz. Örneğin bir insanın işsiz kalması bireysel bir sorundur ancak ülkede çalışma çağındaki nüfusun üçte birinin işsiz olması ise toplumsal bir sorundur. Bu durum, bu sorunların bireysel özelliklerden kaynaklanmadığını, toplumsal düzeyde sorunlar olduğunu ve toplumsal düzeyde incelenmesi ve çözülmesi gerektiğini göstermektedir.
    Sosyoloji bizim toplumsal değişmeyi anlamamıza ve daha iyi bir toplum inşa etmemize yardımcı olabilir mi?
  Sosyoloji, kavramı, Latince socius (toplum) ve Yunanca logos (bilim) kelimelerinin birleşiminden oluşmuştur. Kelime anlamı olarak “toplum bilimi” demektir. Toplumsal grupları, kurumları, kurumlar arası ilişkileri, toplumsal yapıdaki değişim ve gelişim süreçlerini, toplumsal olay ve olguları sebep sonuç ilişkisi içerisinde bilimsel yöntem ve teknikleri kullanarak inceleyen sosyal bir bilimdir. Sosyolojinin temel amacı; toplumların değişimini, gelişimini, yapısını araştırmak ve elde edilen bilgilerle araştırma konusu
Görsel 1.1. Sosyoloji birlikte ya-
şamın tüm boyutlarını araştırma konusu yapan sosyal bir bilimdir.
  
1. Ünite Sosyolojiye Giriş
  yapılan topluma yönelik genellemeler yapmaya çalışmaktır. Sosyoloji hem toplumların kendi içindeki ve toplumların birbiri arasındaki farklılıkları hem de bu farklılıklardaki benzerliği göstererek bireylerin içinde yaşadıkları dünyayı da kendilerini de daha iyi anlamalarını sağlar. Yaşamın görünüşte bildik olan yanlarının nasıl başka bir gözle görülebileceğini ve yorumlanabileceğini gösterir. Örneğin, nüfus artışı, göç, kentleşme, intihar, evlenme, boşanma gibi sorunları ele alırken bu olguların sadece hangi nedenlerle ortaya çıktıklarını incelemez. Ayrıca bu olguların birindeki değişmenin ötekileri nasıl etkilediği, gelecekte hangi yönde ve nasıl değişecekleri, toplumdan topluma farklılık gösterip göstermedikleri gibi yönleriyle de ilgilenir.
Sosyoloji gözlemlenebilir, somut toplumsal sorunlarla ilgilendiği gibi, genel teorik çalışmalar da yapar. Sosyolojinin bu iki yönü toplumsal olay ve toplumsal olgu kavramları ile ifade edilir.
Toplumsal Olay: Toplumsal yaşamda toplumsal ilişkiler sonucunda ortaya çıkan tek tek değişmelerdir. Toplumsal olaylar başlangıç ve bitiş süresine sahip, bir defalık olup biten oluşumlardır. Her toplumsal olayın belli bir yeri, zamanı ve yapanı (faili) vardır. Tekil ve özeldir. Toplumdan topluma ve aynı toplum içinde zamanla değişir. Örneğin, Ankara’nın başkent oluşu, Kurtuluş Savaşı, Esra ile Ahmet’in evlenmesi, 15 Temmuz darbe girişimine halkın direnişi birer toplumsal olaydır. Toplumsal olayların incelenmesiyle toplumsal olguların bilgisine ulaşılır.
 Toplumsal Olgu: Aynı alanda gerçekleşen birçok toplumsal olayın genel adıdır. Toplumda bireysel görünüşlerden bağımsız olarak kendine özgü bir varlığı olan ve genel olan her şey toplumsal olgudur. Ne zaman son bulacağı belli değildir. Her zaman ve her yerde olabilecek, yeri, zamanı, yapanı belli olmayan durumları ifade eder. Genel ve soyuttur. Örneğin, kentleşme, savaş, evlilik, göç kavramları toplumsal olgudur.
Görsel 1.2. Evlenme, toplumsal olguya bir örnektir.
 Yaşamı ve yaşamın içindeki gerçekliği ortaya koyan, günümüz toplumlarının geldiği noktaları ve yaşadığı problemleri anlamamız açısından oldukça önemli görevleri olan sosyolojide toplumsal olayları açıklamada iki farklı bakış açısı hâkimdir.
1. Bütünlükçü Yaklaşım: Bu yaklaşıma göre toplumsal olaylar birçok etkene bağlı olarak gerçekleşir. Hiçbir toplumsal olay tek başına, toplumun bütününden bağımsız ve tek bir etkene bağlı olarak açıklanamaz. Örneğin, toplumda boşanmaların nedeni olarak sadece ekonomiyi değil; ahlâki, dini, hukuki ve toplumsal nedenleri de etken olarak görmek bütünlükçü bir yaklaşımdır.
2. İndirgemeci Yaklaşım: Bu yaklaşımda toplumsal olaylar tek bir etkene dayandırılarak açıklanır. Örneğin, toplumsal değişmeleri, yalnızca ekonomik ya da siyasi değişimlerle açıklamak indirgemeci bir yaklaşımdır.